```yaml
layout: post
title:  "Tiimin kokoonpano on tiimin vastuulla"
date:   2024-03-24 03:00:00 +0300
readtime: "5min"
```

Seuraa salaisuus, jota ei juuri koskaan kuule IT-konsulttitalon sisällä. Konsultit eivät juuri keskustele siitä keskenään, eivät puhu siitä asiakkailleen saati oman yrityksen johdollekaan. Sanon sen nyt kuitenkin. Konsulttia ei kiinnosta laskutus.

Konsulttia ei kiinnosta asiakkuudessa se, että jos hän laskuttaa nyt tunnin enemmän, niin hänen hupparin rinnassa mainitun yrityksen kassaan kilahtaa n. sata euroa kuun lopussa siitä hyvästä. Konsulttia ei kiinnosta haalia asiakkuuteensa mahdollisimman montaa tekijää, jotta hänen edustamansa yritys tienaisi mahdollisimman paljon.

Vaikka monilla konsultointia myyvillä yrityksillä on käytössä palkkamalleja, joissa rahallinen vastine on suoraan kytketty laskutettuun aikaan, niin rohkenen väittää ettei yllä mainittu siltikään kiinnosta. Ja toisaalta vaikka konsultti saisikin rahaa siitä, että uusi tekijä tulee mukaan tiimiin, häntä ei kiinnosta kasvattaa tiimin kokoa tarpeettomasti.

Tämä johtuu siitä, ettei konsultti ole sen huonompi olento kuin muutkaan ihmiset. Laskuttamisen sijaan konsulttia kiinnostaa tuottaa mahdollisimman paljon arvoa asiakkaalleen oman työnsä kautta. Hän siis saattaa laskuttaa 100% työajastaan asiakkaalta, mutta tämä tapahtuu sen vuoksi, että hän haluaa olla avuksi asiakkaalleen. Konsulttia, in-house tekijää, työharjoittelijaa, TET-harjoittelijaa tai ketä tahansa muutakin kiinnostaa tehdä oma työ mahdollisimman hyvin. Se, että onko henkilö ns. vuokratyövoimaa vai talon omaa väkeä, ei kerro henkilön kyvystä kantaa vastuuta ja seistä päätöstensä takana. Myös kokenut talon oma väki pystyy nykyisessä työmarkkinassa vaihtamaan maisemaa siinä missä konsulttikin.

Nyt kun oletamme, että ihmiset ovat hyväntahtoisia ja haluavat tehdä oman parhaansa, aion esittää jotain radikaalia. Voisimme antaa vastuun tiimin kokoonpanosta tiimille itselleen. Tämä riippumatta siitä, onko tiimi kasattu omista tekijöistä vai hankittu muualta.

## Asiakaslähtöinen malli

Usein IT-konsultointia myydään aika ja materia perusteisesti, eli yksinkertaisesti asiakas maksaa konsultille hänen käyttämästään ajasta tuotteen edistämisen parissa. Perinteisesti tällainen myynti etenee karkeasti seuraavalla tavalla. Ensin asiakas tunnistaa tarpeen ja haluaa kasvattaa tiimin kokoa, jonka jälkeen otetaan yhteys myyjään. Myyjä etsii sopivia kandidaatteja kuunneltuaan asiakkaan tarpeita, joiden ansioluettelot asiakas käy läpi. Näiden pohjalta kutsutaan muutamat tekijät asiakkaan haastatteluun, joista joku tai useampi valitaan. Jos kaikki menee hyvin, tiimiin saadaan kaivattua osaamista lisää.

Tässä mallissa on omat riskinsä. Jos tiimin koon kasvattaminen on lähtenyt asiakkaalta itseltään havainnoidessaan tiimin toimintaa, ei tekijälle välttämättä ole todellista tarvetta. Uusi tekijä saattaa tulla tilanteeseen, jossa tiimi ei edes ehdi perehdyttämään uutta tekijää. Näin tapahtuu pahimmillaan silloin, kun tiimi ei ole päässyt sen asettamiin tai sille asetettuihin tavoitteisiin. Uuden henkilön lisääminen tällaisessa kohtaa kehitystä usein pahentaa ongelmaa entisestään. 

Astetta parempi tilanne on, jos tiimi on itse pyytänyt jotain tietynlaista osaamista tiimiin. Tällöin tarve on selkeä ja mitä todennäköisimmin myös tiimi on valmis perehdyttämään osaajan mukaan kehitystyöhön. Asiakkaan haastattelun jälkeen saatetaan huomata, ettei tekijä kuitenkaan ollut tiimin mielestä tarpeeksi motivoitunut, sopinut kulttuurisesti tiimiin tai ole aivan sitä mitä tiimi tarvitsi. Mikäli monta tekijää on tiimiin haalittu tällä tavalla, voi olla että edellä mainitut ongelmat ovat jo toteutuneet.

Pääasiassa tätä mallia perustelee se, että se antaa asiakkaalle enemmän hallintaa ja sitä myötä varmuuden tunnetta uudesta tekijästä. Toinen peruste voi olla se, ettei tiimi halua syystä tai toisesta olla mukana uuden tekijän valinnassa. Molemmat syyt lopulta vain jarruttavat toimivan tiimin muodostumista. Ensimmäisessä on kyse pohjimmiltaan siinä, ettei omaan tiimiin luoteta (tiimi on oma, vaikka se koostuisi ulkopuolisista tekijöistä). Tällöin on syytä kysyä, miksei tiimille voida antaa vastuuta asiasta, joka koskettaa nimenomaan heitä? Mitä täytyy muuttua, jotta tämä luottamus voidaan antaa? Mikäli tiimi ei halua osallistua valintaan, tulee myös kysyä "miksi ei". Ja edelleen, mitä täytyy tapahtua, jotta tilanne muuttuisi. 

Tässä vielä hieno taulukko siitä, miten toiminta ja vastuu jakautuvat asiakaslähtöisessä mallissa, kun uusi tekijä haetaan konsulttitalosta.

| Tiimin toiminta                                                             | Asiakkaan toiminta                                               | Myyjän toiminta                                                        |
| --------------------------------------------------------------------------- | ---------------------------------------------------------------- | ---------------------------------------------------------------------- |
| Näkee tarpeen muutokselle, mahdollisesti kommunikoi asiakkaalle             | Seuraa aktiivisesti kehitystyötä (esim. viivästyneet aikataulut) | Kuuntelee ja kartoittaa asiakasta tiimin muutostarpeista               |
|                                                                             | Havainnoi tiimin muutostarpeita                                  | Etsii sopivia tekijöitä                                                |
|                                                                             | Haastattelee uuden tiimiläisen ja päättää valinnasta             | Sopii haastatteluista tekijän ja asiakkaan kanssa                      |
|                                                                             | Hoitaa käytännön järjestelyt myyjän kanssa                       | Hoitaa käytännön asiat kuntoon                                         |
| **Tiimi on vastuussa...**                                                   | **Asiakas on vastuussa...**                                      | **Myyjän on vastuussa...**                                             |
| siitä, että työ etenee niin hyvin kuin nykyisellä kokoonpanolla mahdollista | siitä, että kokoonpano on toimiva ja tiimi toimii hyvin          | siitä, että asiakas saa mahdollisimman sopivia tekijöitä haastatteluun |
|                                                                             | käytettävissä olevasta budjetista                                |                                                                        |

## Tiimilähtöinen malli

Valintaprosessin kaikkein tärkein osa on nykyinen tiimi ja mikäli sitä ei osallisteta prosessiin mukaan, voidaan onnistua ainostaan vahingossa. Puhtaasti tilaajalähtöistä tapaa parempi tapa hankkia ulkopuolinen osaaja olemassa olevaan tiimiin, on hoitaa prosessi tiimin kautta. Näin käytännössä toimitaan aina, jos henkilö palkataan suoraan tilaajalle töihin.

Toimintamallin kannattaisi olla sama myös silloin, kun tiimi koostuu tilatuista tekijöistä. Tässä tavassa on se hyvä puoli, ettei tiimi voi kasvaa tarpeettomasti, sillä mikään tiimi ei halua harteilleen sitä ylimääräistä vaivaa, mikä uuden tekijän perehdyttämisestä väistämättä tulee.

Prosessi lähtee käyntiin sitä, kun tiimi huomaa tarvetta sen koon kasvattamiselle. Tiimi ilmoittaa tarpeesta asiakkaalle ja mikäli se asiakkaan näkemyksen mukaan on perusteltua ja sopii budjettiin, prosessi voi edetä. 

- Tiimi etsii tekijän, myyjä avustaa tässä

- Tiimi keskustelee mahdollisen tekijän kanssa kehitettävästä tuotteesta ja selvittää sopiiko kehittäjä tiimiin. Vastaavasti myös uusi kehittäjä saa mahdollisuuden perehtyä tuotteeseen ja tiimiin ennen kuin hyväksyy mitään.

- Kun uusi tekijä ja tiimi ovat samalla sivulla, asiakas voi hyväksyä tekijän.
  
  . Ostajalla on jokin budjetti, jota ei tule ylittää. Budjettia ei ole välttämätöntä tiimille kertoa.

## Voiko se toimia?

Olen saanut työskennellä konsultin roolissa asiakkaalle, joka on tämän luottamuksen meidän tiimillemme suonut ja olen siitä erittäin kiitollinen.
