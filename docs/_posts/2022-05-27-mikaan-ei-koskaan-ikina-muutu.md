---
layout: post
title:  "Mikään ei koskaan ikinä muutu"
date:   2022-08-04 12:30:00 +0300
readtime: "4min"
---

![Kaksi henkilöä on juoksupyörässä, yksi henkilö on vieressä ja näyttää peukkua.](/assets/img/juoksupyora.png)

Muutos ei koskaan tapahdu itsekseen vaan sen aikaansaaminen vaatii aktiivista tekemistä. Suunnittelu, pohtiminen, kritisointi ja kaikenlainen asioiden esille tuominen on turvallisessa ympäristössä kohtuullisen helppoa. Vaikeaa sen sijaan on sitoutua muutokseen ja toteuttaa se.

<!-- excerpt-end -->

Minkä tahansa muutoksen onnistumiselle on olemassa esiehtoja, joten ennen kuin sovellat prosessin muutosta omassa (sovelluskehitys)työssäsi, niin tarkista nämä:

- Tiimisi jäsenet ovat valmiita sitoutumaan muutokseen.
- Tiimisi ymmärtää muutoksen tavoitellut hyödyt.
- Tiimisi luottaa toisiinsa ja haluavat sen jäsenille menestystä ja onnistumisen kokemuksia.
- Tiimisi tarjoaa turvallisen ympäristön epäonnistumisille.

## Sitoudu muutokseen

Muutoksen saamisen aikaan tiimissä voi tuntua mahdottomalta eikä sitä sen vuoksi kannata yrittääkään. Tiimin tai jonkun sen jäsenen käyttäytymisen muutoksen sijaan aloita muutos itsestäsi. Sitoudu siihen, mitä olette yhdessä luvanneet toimintatavoissanne muuttaa. Jos tämä ei onnistu, niin valitettavasti tiimillänne ei ole vielä edellytyksiä muutoksen läpivientiin. Jotta nämä edellytykset tulisivat joskus täytetyksi, niin tarvinnet sitä varten peilin.

Omaa sitoutumista muutokseen voit näyttää yrittämällä parhaasi. Näytä esimerkilläsi, että haluat olla osana muuttamassa tiimisi toimintatapoja kohti parempaa. Et siinä aina välttämättä onnistu, mutta onnistuminen onkin yliarvostettua. Onnistumista huomattavasti tärkeämpää on yrittää uudestaan.

Tiimisi ei ole sitoutunut muutokseen, mikäli jotkut sen jäsenistä eivät toteuta yhdessä sovittuja menettelytapoja ja tämän lisäksi tietävät tekevänsä väärin. On ymmärrettävää, että käyttäytymisen muutos ei tapahdu yhdessä yössä, mutta sitä voidaan pitää ongelmana mikäli joku tiimin jäsen ei halua tehdä töitä muutoksen eteen. Valitettavasti tässäkään kohtaa muutoksen läpiviennin edellytykset eivät täyty. 

Syy ei kuitenkaan valtaosassa tapauksia ole se, että joku tiimistäsi olisi erityisen hankala tai laiska. Ongelma on todennäköisemmin se, että kaikkia tiimin jäseniä ei ole sitoutettu muutokseen. Ovatko muutoksen vaadittavat toimenpiteet selvillä? Ovatko kaikki tiimiläiset yhdessä olleet sopimassa asioista vai onko toimeenpantava muutos annettu ylhäältä? Millainen ilmapiiri tiimissäsi on ja ymmärrättekö tiiminne vahvuudet? Muutos on aina riski, eikä riskiä ole järkeä ottaa mikäli tiimissäsi ei ole tilaa epäonnistumiselle.

## Konkretisoi saavutettava hyöty

Muutokseen ei tule sitoutua, ellei tiimi koe sitä hyödylliseksi. Tämä osuus on kriittinen tavoitteiden saavuttamiseksi ja se tulee tehdä koko tiimin voimin. Keskustelkaa yhdessä, mitä hyötyjä muutoksella tavoittelette ja mistä tiedätte esim. 1kk päästä, että olette onnistuneet.

Älä kuitenkaan suunnittele liian tarkasti tai liian kauas tulevaisuuteen. Liian tarkat suunnitelmat epäonnistuvat ja liian kaukana olevat asiat jäävät tekemättä. Jätä muutokselle tilaa muutoksiin.

## Onnistumisista oppii

Hyvin usein yritämme viisastua virheistämme ja tästä onkin tuttu sanonta kielessämme. Kun jokin asia on mennyt vihkoon, keräännymme yhteen ja pohdimme, mitä olisi voinut tässä tilanteessa tehdä paremmin. Tai mahdollisesti kaivamme ongelmia ja pyrimme etsimään niihin ratkaisuja. Tässä ei ole sinällään mitään väärää, mutta tällöin muutos voi tapahtua ainoastaan kun jokin on pilalla.

Asian voi kuitenkin tehdä toisinkin päin. Muutoksen keskellä, kun huomaatte tiiminne onnistuvan jossain, yrittäkää selvittää mikä siihen johti. Tämän kautta voitte ymmärtää paremmin tiiminne vahvuuksia ja opitte hyödyntämään niitä.

## Ymmärrä epäonnistumisesi

Aina se ei haittaa, vaikkei tavoitteita saavuta kuvitteelliseen määräaikaan mennessä. Jos olette hyvää matkaa menossa kohti yhdessä asetettua maalia ja tiedätte ennen pitkää olevanne siellä, niin tuskin viivästyksellä on lopulta mitään kummempaa haittaa. Ajatelkaa vaikka niin, että jos ette olisi asettaneet tavoitetta ollenkaan, ette olisi siellä välttämättä koskaan.

Toisinaan muutosta ei kannata viedä loppuun. Jos tiiminne huomaa kesken prosessin, ettei asetetusta tavoitteesta tule olemaan hyötyä, kannattaa heittää hanskat tiskiin. Koskaan ei ole liian myöhäistä luovuttaa. On tyhmää jatkaa tarkoituksenmukaisesti huonoon suuntaan vain sen takia, että siihen on käytetty jo paljon aikaa ja rahaa. Luovuttakaa kuitenkin yhdessä ja tehkää siitä selkeä päätös.

Epäonnistumiset ovat tilaisuus korjata asioita ja muuttaa kurssia. On epärealistista olettaa, että kaikki muutokset tulevat tehdyksi tarkalleen siten kuin niitä päättäessänne kuvittelitte. Tiimisi on uusi muutoksen keskellä ja vanhoista tavoista poisoppiminen voi olla työlästä. Anna siis itsellesi ja tiimillesi aikaa, mutta ennen kaikkea armoa.

## Pelkkä suunnitelma ei riitä

Muutosta ei kannata jäädä odottamaan. Jos olette jo sitoutuneita tulevaan muutokseen, teille on selvillä sen hyödyt, luotatte toisiinne sekä ymmärrätte, että muutos vaatii töitä ja aika-ajoin epäonnistumisia, niin jäljellä on enää vain tekeminen. Se on syytä aloittaa heti. Muista, että hyvin suunniteltu on kokonaan tekemättä.


