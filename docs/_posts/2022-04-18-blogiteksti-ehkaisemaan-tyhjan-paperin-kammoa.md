---
layout: post
title:  "Blogiteksti ehkäisemään tyhjän paperin kammoa"
date:   2022-04-18 00:00:00 +0300
readtime: "1min"
---

Olen pariin otteeseen aloittanut kirjoittamaan omaa blogia, siinä kuitenkaan onnistumatta. Aina on tullut eteen joko tyhjän paperin kammo tai pelko siitä, etteivät tekstit tuo mitään uutta lukijalle. Nämä ovat kyllä edelleen läsnä, mutta osaltaan tämä blogi on itselleni harjoitus lieventää näitä pelkoja.

<!-- excerpt-end -->

## Tyhjä paperi

Tyhjästä paperista pääsee hyvin helposti eroon. Ota tekstieditori, kynä ja paperi, tikku ja hiekkaa tai ihan mitä vain ja ala muodostamaan lauseita. Itse aloitan  väliotsikoista, joiden alle laitan pari ajatusta. Näiden alle alkaa muotoutua yhtäkkiä lauseita, jotka välillä vaihtelevat paikkaa ja muuttavat muotoaan. Ennen pitkää siinä on kuitenkin kappaleen verran tekstiä ja sitten vain siirrytään eteenpäin.

Loppujen lopuksi tyhjä paperi ei ole ollut itselleni niin paha ongelma, kuin tämä seuraava...

## Tuhlaanko lukijoiden aikaa?

On hyvin mahdollista, että lukemalla tätä blogia et tule viisaammaksi. Itseäni kuitenkin lämmittää tieto siitä, että teet todennäköisesti jotain paljon turhempaakin omalla ajallasi. En lähde keksimään tähän esimerkkejä, mutta varmasti löydät niitä kun oikein syvennyt miettimään. Sitä paitsi ajan optimointi siten, että kaikki vietetty aika olisi mahdollisimman arvokasta, aiheuttaa vain ylimääräistä stressiä.

Olisi tietysti hienoa, jos joku näistä näistä teksteistä saa jotain itselleen. Mutta jos ei, niin ehkäpä opin tässä matkalla jotain itse?
