---
layout: post
title:  "Mikä on siistimpää kuin koodaaminen? Yhdessä koodaaminen!"
date:   2022-05-05 00:00:00 +0300
readtime: "7min"
---

Tiimiä ei muodosteta pizzalla, vihersmoothiella, baarireissulla, joogalla tai muullakaan järjestäytyneellä ryhmäytymisellä. Nämä voivat tukea tiimiytymistä, mutta älä rakenna tiimin muodostamista vapaa-ajan aktiviteettien varaan. Ei silloinkaan, vaikka hauskanpito tapahtuisi työajalla. Tämä epäonnistuu sen vuoksi, että tiettyyn tarkoitukseen muodostettavaa tiimiä ei voida muodostaa sen tietyn tarkoituksen ulkopuolella. Samaa tiimiä ei voi viedä toiseen kontekstiin ja odottaa, että se suoriutuu yhtä hyvin tässä uudessa kontekstissa. Vaikka pystyisitkin helposti siideri kourassa puhumaan suoraan, niin et silti välttämättä uskalla sanoa, mitä mieltä olet kaverisi tuottamasta koodista. Eikä joogatunnilla saavutettu rauha ja luottamus heijastu välttämättä tiimisi tekemiseen seuraavassa sprintissä.

Mikä tahansa tiimi muodostetaan tekemällä töitä yhdessä. Luottamus toiseen kasvaa, kun näet kuinka hän toimii ja opit tuntemaan hänen näkökantaansa asioihin. [Aiemmassa postauksessa]({% link _posts/2022-04-19-kolme-tapaa-ehkaista-kommunikaatio-tiimissa.markdown %}) esittämäni tavat edistävät kommentoivaa ja arvostelevaa tapaa kommunikoida kehitystiimin jäsenten välillä. Pyri näiden sijaan mieluummin luomaan tiimissäsi kommunikointitilanteita, jotka ovat luonteeltaan keskustelevia. Alla muutamia keinoja, miten se onnistuu.

## Muodosta yksi yhteinen tiimi

Tiimi ei tarvitse sankareita tai ihmeidentekijöitä toimiakseen jouhevasti. Nämä ovat päinvastoin tiimille pidemmän päälle haitaksi. Ennen pitkää ihmeidentekijästä muodostuu tiimin ydin, jota ilman hommat eivät etene. Heihin luotetaan, heiltä pyydetään apua ja kaikki vaikeudet saadaan täpärästi ratkaistua, kun tällainen henkilö on remmissä. Usein näitä tekijöitä halutaan jakaa muihinkin projekteihin, jolloin heidän käytettävissä oleva aika vähenee. Henkilön ajan jakaminen kahteen kontekstiin ei kokemukseni mukaan mene niin, että kaikki prosentit säilyisivät. Jokaisesta pilkotusta palasta jää siivu leikkuulaudalle.

Osaamisen henkilöitymen ylipäätään on tiimille haitaksi. Tiimissäsi on ongelma, mikäli jonkin osa-alueen eteneminen on täysin kytketty tiettyyn henkilöön. Varsinkin, kun osaaminen lähes aina vaatii lisäksi domain-tuntemusta, jolloin tekijää on mahdoton tarpeen vaatiessa korvata. Jos samojen teknologioiden omaava tekijä on vaikea löytää, niin vielä vaikeampaa on löytää henkilö, jolla on tuntemus toteutettavasta sovelluksesta.

Tietyn osaamisen henkilöitymisen välttämiseen on olemassa keinoja. Keskustelu työn ollessa vielä kesken on yksi omista lempitavoista ehkäisemään tätä. Kun asioita käydään läpi keskeneräisenä, jätetään tällöin tilaa kysymyksille, itsestäänselvyyksien haastamiselle ja toisilta oppimiselle. Jo pelkkä prosessin näkeminen vierestä voi auttaa ymmärtämään paremmin mitä ja miksi jotain ollaan tekemässä.

Kaikenlaisia siiloja tiimin sisällä on hyvä välttää. Onko tiimissäsi esimerkiksi dedikoitu front end devaaja, jonka komponenteista kukaan tiimissäsi ei tiedä mitään? Onko tiimissäsi nimetty back end kaveri, jonka servicet ovat muille täysi mysteeri? Miten puolestaan testaaja, tietokanta-asiantuntija, designeri tai arkkitehti? Kuka pystytti teidän projektissa CI/CD-putken ja osaako joku tiimissäsi siihen tehdä muutoksia? Edelleen on kuitenkin täysin hyväksyttävää ja suotavaakin, että tiimissä on henkilöitä, joilla on erilaista osaamista ja eri kiinnostuksen kohteet. Kaikkien tiimiläisten tulisi kuitenkin olla kiinnostuneita toteuttamaan mahdollisimman hyvää sovellusta yhdessä.

Sen sijaan mielestäni on ongelma, jos esimerkiksi designeri ei keskustele kehittäjien kanssa työn ollessa vielä kesken tai arkkitehti näyttää piirtelemänsä laatikot vasta silloin, kun sovelluksen kehittäminen on jo täydessä vauhdissa. On myös ollut tilanteita, joissa koodari on kuvitellut toteuttavansa käyttöliittymää designin mukaan, mutta lopputulos onkin ollut melkein eikä justiinsa. Siilojen välttäminen, keskustelu työn edetessä ja tiedon jakaminen ovat osa riskien hallintaa. Mikäli tiimin jäsenillä on jossain määrin valmiuksia hoitaa toistensa tonttia, myös riskit erilaisten pullonkaulojen syntymiseen pienenevät.

## Rajoita keskeneräisen työn määrää

Jos tekijöitä on tiimissä neljä ja keskeneräisiä töitä saa samanaikaisesti olla kolme, niin jonkun on pakko tehdä yhteistyötä jonkun kanssa. Mikäli projektissasi on tekijöillä tapana haalia enemmän tehtäviä kuin tiimissä on jäseniä, rajoita tätä ensin niin, että samanaikaisia töitä saa olla maksimissaan yhtä paljon kuin tiimissä on jäseniä. Mikäli tiimiisi tulee uusi jäsen, älä nosta asetettua rajaa. Toisaalta, jos tiimisi pienenee, on syytä myös rajoittaa keskeneräisen työn määrää.

Keskeneräisen työn rajoittamisella on toki muitakin hyötyjä kuin se, että se ohjaa keskustelevaan kommunikointiin. Se edesauttaa yhteisen päämäärän näkemistä ja keskittymistä olennaiseen. Tekeminen on huomattavasti tehokkaampaa, kun keskeneräisiä ja irrallisia häntiä on mahdollisimman vähän. Tiimi- ja henkilökohtainen [multipasking](https://urbaanisanakirja.com/word/multipasking/130188/) vähenee, jolloin voitte keskittyä työn tekemiseen kiireisenä pysymisen sijaan.

## Parikoodaus tienä pelastukseen

Noin vuosi sitten vielä tein kaikki itselleni haalimani tiketit lähestulkoon yksin alusta loppuun. Tekemisen tapa vaivihkaa kuitenkin muuttui jonkin hankalamman bugiselvittelyn myötä ja nyt parikoodauksesta on muodostunut tapa. Lyhyessä ajassa tiimille on muodostunut selkeämpi yhteinen kieli ja ymmärrämme toisiamme ainakin omasta mielestäni kiitettävästi. Lisäksi jokainen pystyy aloittamaan minkä tahansa työn, sillä sovelluksen eri osa-alueista kaikilla tiimiläisillä on jonkinlainen ymmärrys. Toisaalta apu on kokoajan läsnä, joten yksin ei tarvitse jäädä jumiin tietoaukkojen vuoksi. Jumissa oleminenkin on huomattavasti mielekkäämpää porukalla ja usein niistä pääsee nopeammin eroon yhdessä.

Perinteisesti parikoodaamista harrastetaan saman näytön ympärillä, mutta nykyään homma toimii ruudunjaon kautta tai esim. IDEn lisäosana[^1]. Ideana koko touhussa on siis se, että yksi on kuskina ja toinen kartanlukijana, joka havainnoi ja ohjaa oikeaan suuntaan. Sitten välissä vaihdetaan kuskia, jotta molemmat saavat vuorollaan kätensä näppäimistölle. Tuloksena tästä prosessista syntyy valmiiksi katselmoitua koodia, jonka tekovaiheessa on ollut ilmoilla useita eri ideoita ja ratkaisuvaihtoehtoja, jotka lopulta ovat tiivistyneet toteutetuksi ratkaisuksi.

Tehottomuus on hyvin yleinen parikoodausta kohtaan esitetty kritiikki. Itse en sitä allekirjoita. Blokkitilanteista nopeampi ulospääsy ei vielä välttämättä auta korvaamaan kahden henkilön kiinnittämistä saman toiminnallisuuden toteuttamiseen, mutta koodin parempi laatu ehdottomasti nopeuttaa tekemistä jatkossa. Parikoodatessa toinen saattaa muistuttaa tekemään testit etukäteen tai testit ylipäätään ja toinen miettiä parempia muuttujien tai funktioiden nimiä. Jotain kummallista tapahtuu parikoodatessa tekemisen laadulle, vaikka olisi kokeneitakin kavereita tekemässä.

Entä jos tiimisi jäsenet eivät halua koodata toisen valvovan silmän alla tai edes kokeilla sitä? Tässä ilmainen vinkki. Pyydä seuraavan kerran työhösi neuvoja – älä kommentteja. Pyri kuitenkin aktiivisesti osallistumaan myös itse ja pyydä selityksiä, tee ehdotuksia ja niin edelleen. Kas näin sait huijattua tiimikaverisi kokeilemaan parikoodausta! Voit aivan hyvin nimetä parikoodaamisen vaikka toisen tiimiläisen *jeesaamiseksi*, mikäli parikoodaus terminä saa tiimiläisissäsi karvat pystyyn. Pidä kuitenkin huoli siitä, ettei tekeminen jää yksipuoliseksi ja vaihtakaa välillä kirjuria. Suosittelen lämpimästi kokeilemaan, se on kaiken lisäksi hauskaa.

## Onko kaikki yksin tekeminen sitten väärin?

Ei ole. Muista kuitenkin, että mitä kauemmin pidät koodiasi itselläsi, sitä vähemmän muut tiimissäsi tietävät ominaisuudesta verrattuna sinuun. Riippuen aiheen tuntemuksesta, tässä on muutama riski. Joko A) teet ominaisuutta kestävällä ja laadukkaalla tavalla tai sitten B) et tee. Ensimmäisessä tavassa menetät tilaisuuden jakaa osaamistasi ja havaintojasi muille. B-tavassa sen sijaan teet joko turhaa työtä tai et välttämättä työtä ollenkaan. Saatat myös virheellisesti luulla työskenteleväsi laadukkaalla ja kestävällä tavalla. Tällöin et opi yhtään paremmaksi.

Tunnustan, että tykkään toisinaan selvittää ongelmia yksin. Koen, että joskus sillä saa auki ajatuslukkoja, kun parikoodatessa on tullut seinä vastaan. Ensin on yhdessä hakattu päätä seinään samaan tahtiin ilman, että mitään järkevää edistystä tapahtuu. Tämän jälkeen molemmat ovat pohtineet ratkaisujaan omissa poteroissaan ja synkkauksen jälkeen taas löydetty tie yhdessä eteenpäin.

Jos on päässyt käymään niin, että olet tehnyt yksin jotain ominaisuutta pitkään, niin pidä huoli tietosi ja oppiesi jakamisesta. Keskusteleva kommunikaatio keskeneräisestä työstä on tällöin myöhäistä, mutta yritä saada aikaan edes jonkinlaista kommunikointia aiheesta. Pidä esimerkiksi tikettiretro. Tämä on siis käytännössä merge request, jossa on kertojan ääni. Jätä tässäkin tilaa ehdotuksille ja tehkää tarvittavat korjaustoimenpiteet yhdessä.

## Onnistu ja epäonnistu yhdessä

Niin onnistumiset kuin epäonnistumiset ovat koko tiimin omaisuutta. Koko tiimin tulee olla vastuussa siitä, että työ etenee. Kenelläkään ei pitäisi olla mahdollisuutta sanoa tiimin sisällä: *"...mutta ku Seppo ei ollu tehny hommaansa, ni en voinu tehä yhtään mittään"*. Mikäli huomaat, että tiimissäsi jollain on vaikeuksia, niin yritä seuraavalla kerralla tehdä asialle jotain. Esimerkiksi auttaminen voi toimia näissä tilanteissa.

Ehkä auttamisesta ja yhdessä tekemisestä syntyy tiimissäsi tapa.

___

[^1]: Parikoodauksesta on myös olemassa versio *parikoodaus steroideilla* eli ryhmäkoodaus. Ryhmäkoodaaminen on itselle vielä kohtuullisen tuore tapaus ja se vaatii rakenteita toimiakseen hyvin. Siinä missä parikoodatessa helposti ratkaisuehdotukset lentelevät, niin ryhmässä saattaa muutaman henkilön ääni nousta korostetusti esille. Koska tästä on minulla vielä niin vähän kokemusta, en sen hyötyihin tai ongelmiin pureudu sen tarkemmin. Jos kiinnostus heräsi, niin aiheesta löytyy tietoa hakusanalla *Mob programming*.
